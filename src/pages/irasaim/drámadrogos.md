---
templateKey: article
title: DRÁMADROGOS
description: >
  Napjainkban olyan sokan élnek az alkohol és a drogok bódító hatásaival,
  tudván, vagy nem tudván azt, hogy a szervezetük rabja ezeknek a bódító
  szereknek.

  Könnyen és lenézően ítélkezünk az alkoholistákról, vagy a gyógyszerekkel
  élőkről, társadalmunk perifériájára szorulhatnak azok, akikről kiderül, hogy
  testük és szellemük ragaszkodik a szerek nyújtotta élvezethez.
keywords: 'Dráma, függőség'
date: '2019-07-25'
image: /img/kép6.png
---
Azonban létezik egy olyan függőség, amihez sem alkohol, sem drog nem szükséges, mégis olyan komoly függőséget okoz, ami miatt az egész életminőség, élet/életforma befolyásolttá válik.

Ez a dráma. A mindennapi, vagy heti többszöri rendszeres feszültség adag. Munkahelyen, családi, vagy baráti kapcsolatokban, párkapcsolatban, rendszeres hangos veszekedés, vagy akár csak csendes puffogás, fröcsögő negatív szavak, vagy gondolatok.

A drámadrogos egy fajtája rendszeresen történeteket kreál, “színpadot rendez”. Ahogy hétköznapi néven mondanánk; cirkuszol.

Mindegy mi a helyszín és a felület. Egyszerűen szüksége van a helyzetre, amiben elönti a jól ismert “felpumpáló” hormon. Addig megy, addig ütközik, addig kavar, amíg ki nem csattan egy vita, el nem pattan egy húr, össze nem feszül valaki.

Nem feltétlen a saját környezetében tevékenykedik, lehet, hogy csak szemlélője a helyzeteknek. Az sem biztos, hogy ő kreálta, de hogy a végkifejletben részt vesz, az biztos.

Jelenleg a gyors élet, a pörgős napok és a sok front mindannyiunkból drámadrogost gyárthat. Azonban ugyanúgy, mint a cigaretta, gyógyszerek, vagy kábítószerek esetében, itt is kell hozzá egy attitüd, egy addiktív személyiség.

Van, aki szenvedélyre vágyik és csak ilyen formáját találta meg ennek az intenzív érzésnek. Van, aki ebben nőtt fel, így ösztönösen másolja, sőt, hozzászokott; igényli a vitás helyzetet. Van, aki belekerül, új családból, új kapcsolatból tanulja el ezt az életformát.

Veszélyes dolog a drámadrog, meghatározza a családi- és emberi kapcsolatokat, akár észrevétlenül okoz maradandó károkat mind magunkban, mind a környezetünkben.

Másik típusa csendben negatívkodik, puffog, vagy pletykál.

Biztos, hogy a környezetedben ismersz fel olyan embert, sőt lehet, hogy Te magad vagy drámadrogos. Szerencse, hogy ezt a “betegséget” kevesen ismerik fel, az illetőt pusztán ideges típusnak, vagy vitakeverőnek, netán házsártosnak bélyegzik. Jobban szólva ez a drámaiság szerencséje. Csendben élhet a drogjával, akár minden nap élvezheti a hormonjai, enzimjei tombolását, általában kockázat és látható külső jelek nélkül. De a környezetét ugyanúgy mérgezi, mint az alkohol, vagy a cigis ember. Lecsúszni is ugyanúgy tud, ha túl intenzív a “munkája” és munkahelyi, vagy családi kapcsolatokból kivonul előbb-utóbb.

Ha másképp alakul az is lehet, hogy társat, partnert / partnereket talál a játszmáihoz. Ezesetben a nagyszínpadra vihetik, vagy egymás gyújtópontjaiból újra és újra fellobbanthatnak egymásban vitát, avagy egymás szövetségeseiként a világ ellen vitázhatnak.

Drámadrogos ismertetői:

– hangos beszéd, erős gesztusok

– hangos vélemény, nyilvánítás, véleményformálást befolyásoló

– akaratos, makacs jellem

– keresi a feszült helyzeteket

– szeret ellent mondani

– szereti az alkoholt / cigit / gyógyszereket

– élvezi a vitákat, győzni akarásra hajtja, utolsó szó övé

– rendszeresen teremet vitahelyzetet, apróságokba is beleköt, hogy kirobbanjon valami

– sírásra hajlamos

– társfüggő lehet

– mindent észrevesz, apróságok is feltűnnek neki

Nincs jogunk egyöntetűen és sablonizálva elítélni sem az alkohol, sem a cigaretta, sem a gyógyszerek, vagy drogok rabjait, hisz’ senki életébe nem láthatunk teljesen bele. Nem tudjuk pontosan mit miért csinál, mi az útja, mit kell megélnie a teljes életéhez. Azt azonban eldönthetjük, akarunk-e a játszma részesei, szereplői, vagy épp a főszereplője lenni.

Akarunk-e drámadrogosok lenni? Hisz’ mennyi más értékes és csodálatos dologból szerezhetünk impulzust, hormonlöketet, adrenalint, energiát… Alkotásból, sportból, szerelemből, szeretetből, utazásból, zenéből, filmből, szórakozásból, táncból. Mi döntésünk, saját választásunk. Egy biztos, a drogunkat mi választjuk, de ha egyet kiválasztottunk, az egész életünk meghatározója lehet. Dönts jól!
